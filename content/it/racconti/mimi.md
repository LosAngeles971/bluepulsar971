---
title: "Il Mimì."
featured_image: '/images/header.png'
omit_header_text: true
description: "Una storiella surreale."
type: page
---

Ho inventato questa storiella nell'estate del 2017, per intrattenere i figli durante il viaggio di ritorno dalle vacanze. L'ho poi scritta qui e chissà che non possa essere di aiuto ad altri, per calmare i ragazzini quando in macchina si annoiano…

# Il Mimì

> Soltanto un giocatore disperato tenta il tutto per tutto.
> (Friedrich Schiller)

Questa è la storia di una famiglia come tante, la cui vita fu sconvolta da un improbabile quanto surreale avvenimento. Racconto quanto accadde nella speranza di mettervi in guardia da quelle situazioni che apparentemente innocue potremmo nascondere il seme di un incubo.

## 1

Era fine agosto e la macchina saliva e scendeva per le colline toscane. Il clima era ancora torrido, mancava molto prima di arrivare a casa e se il papà e la mamma erano sfiniti, non c'era verso di tener calmi i figli Francesco e Laura.
"Papà attento!" gridò Francesco.
Il papà sterzò e si fermò al centro della strada.
"Che ti prende? Sei impazzito? Menomale che non c'era nessuno dietro…"
"Ma Papà non l'hai visto?"
"Chi?!"
Tutti si voltarono e lo videro fermo in mezzo alla strada. Indossava un saio nero ed era scalzo. Il cappuccio, calato fin sopra gli occhi, nascondeva il volto nella penombra. Che fare? Poiché non era successo nulla e quello sconosciuto incuteva un certo timore, i nostri decisero di andar via.
Il tempo cambiò e scoppiò un violento temporale. La pioggia batteva talmente forte che i nostri decisero di fermarsi sotto un vecchio ponte di pietra.
"Chissà quel povero vecchio. Dev'essere terribile trovarsi sotto questo temporale. Forse dovremmo aiutarlo." disse la mamma.
"Come sai che era un vecchio?"
"Non lo so…"
Tutti sentirono uno strano rumore.
"Mi-mì mi-mì mi-mì."
Non era suggestione. Scesero dall'auto. Appena dopo il ponte, protetto dai rami di un albero, c'era un intricato rovo di more. Il papà si fece spazio tra le spine e vide due occhi spalancati e spauriti.
"Mi-mì mi-mì mi-mì."
Sembrava una disperata richiesta d'aiuto.
"È un animaletto!" gridò Francesco.
"Lasciatemi vedere."
Spinta da una innata attitudine animalista, la mamma infilò le braccia tra i rovi fino a scorgere una piccola palla di peli, color variegato alla nocciola.
"Ahi." gridò e ritrasse le braccia, segnate dalle spine con profondi graffi rosso fuoco.
"Fammi riprovare." disse il papà che infilò nuovamente le braccia e tirò fuori il Mimì.
Che strano animaletto era. Non assomigliava a nulla che avessero mai visto. Niente zampe, niente bocca. Solo una morbida palla di peli e due occhi dolcissimi.
"Mi-mì mi-mì." cantava felice tra le braccia della mamma.
"Lo volete?" chiese il vecchio ed i nostri ebbero un sobbalzo di paura.
"Accidenti! Chi è lei?" chiese il papà.
All'ombra del ponte, comparso dal nulla, c'era l'uomo con il saio ed il cappuccio. Adesso si poteva vedere la barba bianca incolta e i pochi capelli bianchi e spelacchiati.
"Allora? Lo volete?" ripeté il vecchio.
"Perché è suo?"
"Sì, ma gli piacciono i bambini e con me non vuole starci. Scappa continuamente e rischia di finire sotto una macchina. Me ne sono già morti altri. Lo volete?"
"Non lo so." disse il papà perplesso.
"Sì, sì, sì. Lo prendiamo, vero?"
"Dai papà prendiamolo. Dai!"
I ragazzi avevano fatto la loro scelta, ma il papà restava perplesso.
"Che cos'è esattamente? Non avevo mai visto niente di simile."
"Boh. Ce ne sono tanti, nascosti tra i boschi. Mangia poco e non fa nulla tutto il giorno. Sono degli animaletti innocui. Lo volete?"
"Prendiamolo." implorò Laura, pronta a bruciare Barbie ballerina in sacrificio.
"Finirò tutti i compiti non appena saremo a casa." promise Francesco. "
Staremo zitti e fermi per tutto il viaggio di ritorno." aggiunse Laura.
"Su avanti, prendiamolo e andiamocene via. Ha anche smesso di piovere." sentenziò la mamma che entrò nell'auto, preoccupata dalla inquietante di quel vecchio inquietante e scalzo.
"D'accordo." cedette malvolentieri il papà.
"Quindi lo volete?" chiese ancora il vecchio con tono petulante.
"Direi di sì." concluse il papà.
"Se lo volete con voi, dovete dire: si lo vogliamo." Chiese il vecchio ed il papà sbuffò rumorosamente.
"D'accordo, si lo vogliamo!" disse la mamma esasperata.
"Bene!" esclamò il vecchietto con occhi rigati di sangue che brillavano come stelle. Prese a saltellare sul posto, prima di tendere le braccia verso papà che restava paralizzato da quella bislacca e repentina trasformazione. Con un paio di balzelli, il vecchietto arrivò ad abbracciare papà e lo baciò sulla guancia, fece poi una risatina isterica e se ne andò saltellando. Cadde pure, ma sollevò il sedere da terra facendo leva con entrambe le mani e si spinse in avanti tentando addirittura di arrampicarsi sulla collina.
Mi-mì era contento. Si accoccolò vicino al cambio dell'auto, strinse gli occhi nello sforzo ed infine sospirò soddisfatto. La mamma raccolse con un fazzoletto una piccola, scura e puzzolente pallina e disse: "Mangia poco, ha detto quel vecchio. Speriamo pure che faccia poca cacca."
Risero felici ed il viaggio riprese.
"Mi-mì, mi-mì, mi-mì, mi-mì…" cantava la creatura.
Felici, felici, felici!
Eppure un tic premonitore si impadronì della palpebra della mamma e del livore cresceva nello stomaco di papà.
"Mi-mì, mi-mì, mi-mì, mi-mì…"
Arrivarono a casa sani e sereni, per ora.

2

Il Mimì era di compagnia per i ragazzi, sebbene non facesse altro che quell'insolito verso. Non si muoveva molto e mangiava poco, solo produceva un bel numero di palline puzzolenti che la mamma scovava negli angoli più nascosti della casa.
La notte invece era un mistero.
"Mi-mì, mi-mì, mi-mì, mi-mì…"
Nonostante il canto continuo i ragazzi dormivano beati, mentre per mamma e papà era un trionfo riuscire a chiudere occhio per un paio d'ore filate. Così l'umore dei genitori peggiorò giorno dopo giorno. La mamma divenne taciturna ed incline a gesti autopunitivi come strapparsi le sopracciglia, il papà divenne nervoso ed irritabile.
Una mattina, quando i ragazzi erano a scuola, il papà decise che avrebbe abbandonato il Mimì in autostrada, convinto che fosse l'unica possibilità di salvezza. Aveva però bisogno del consenso della moglie che se ne stava appoggiata al frigo, con gli occhi fissi nel vuoto e le mani strette a pugno.
"Mi-mì, mi-mì, mi-mì, mi-mì…" cantava e cantava la creatura, finché la mamma trasse un profondo respiro, si asciugò le lacrime e con una goffa ricorsa calciò il Mimì oltre il salone. Preso dalla gioia, il papà afferrò il mattarello di nonna Loredana e si avventò sulla subdola creatura. Gli occhi di Mimì avrebbero impietosito chiunque, ma non papà che lo colpì ripetutamente con tutta la forza. Tenendosi per mano, papà e mamma raccolsero ciò che restava di Mimì e decisero che sarebbe stato giusto buttarlo nell'umido.

3

Dal giorno in cui gettarono Mimì nell'umido, ogni occasione fu buona per tentare di uccidere quella creatura incapace di provare rancore. L'affogarono, la gettarono nel water e tirarono lo sciacquone, la tagliarono e la bruciarono con i fili scoperti di una lampada. Mimì tornava sempre, perfino dopo essere stato abbandonato a cinquecento chilometri da casa.
"Mi-mì, mi-mì, mi-mì, mi-mì…" cinguettava.
Sopravvisse perfino all'estrattore di succo.
I ragazzi erano ignari delle torture subite dal Mimì, ma sapevano quanto era odiato dai genitori. Non comprendevano i motivi della situazione in cui erano finiti, ma non poterono non accorgersi di quanto i genitori fossero allo stremo delle forze. Privati del sonno, mamma e papà erano prossimi a perdere la lucidità e rischiare la custodia dei figli, allora Francesco e Laura accettarono di liberarsi del Mimì, ma come fare?
Un solenne giuramento fatto tutti insieme non servì a nulla. Non restò che chiedere aiuto all'unica persona che conosceva Mimì.

4

Non avrebbero potuto aspettare il vecchio bislacco con il saio, lungo la strada dove l'avevano incontrato la prima volta. Decisero di cercarlo nei vicini paesi.
"Conoscete uno strano vecchietto, vestito con un saio che cammina scalzo?" L'edicolante sorrise. Tutti conoscevano il vecchio Alfredo. Solo che da un po' di tempo era cambiato. Appariva rinsavito ed aveva perfino trovato lavoro. Lo si poteva trovare in piazza, dove spesso offriva da bere agli sconosciuti. Non fu facile riconoscerlo, ben pettinato e vestito elegante. Quando però il vecchio si accorse di loro, scappò via. Papà lo rincorse ed una volta raggiunto, il vecchietto gridò "Cosa vuole da me?! Cosa vuole da me?! Che vuole da me!?"
"Lei mi ha imbrogliato. Maledetto vecchiaccio senza cuore. Ha rovinato la mia famiglia."
"Io?! Non so di cosa parla.""
"Lo sa bene di cosa parlo e ora dovrà riprendersi quel mostro."
"Meglio morire." disse Alfredo che sputò in terra.
"E questo che significa?"
"Che sono pronto a tutto."
"Mi dica almeno come possiamo liberarci di quel mostro."
"Non lo avete ancora capito? Dovete trovare un idiota che si prenda quella creatura, esattamente come io ho fatto con voi."
"Non voglio rovinare la vita di qualcun altro. Non c'è un modo per eliminare quella palla di peli?"
"Impossibile. Crede che non ci abbia provato? Sa quanti anni ho vissuto con quella diabolica creatura? Trovate un idiota ed appioppatela a lui."
"Ma non è giusto."
"Addio allora e tranquilli, una volta persa la ragione sarà più facile sopportare quel mostro."

5

Anche se stessi morendo di fame, non mangerei mai un topo o una cavalletta. Quante volte avete sentito una frase del genere? Una promessa facile visto che non c'è modo di darne prova. ma vi sorprenderebbe scoprire di cosa sareste capaci se messi alle corde.
"Ha più di novanta anni e lei avrebbe fatto lo stesso per me, ne sono sicura." disse mamma e papà la strinse a se.
Villa d'Incanto era immersa nel verde. La mattina luminosa ed il canto degli uccelli rendevano le cose più difficili.
"Abbiamo dovuto spostare sua madre nell'ala sud." disse l'infermiere che venne loro incontro.
"Qui sono ammessi gli animali, vero? Bene. Ho portato questo animaletto per mia madre e penso che potrebbe calmarla."
L'infermiere aprì loro la porta di nonna Loredana e li lasciò soli. Come li vide, la nonna saltellò felice e tese verso di loro le braccia magre come rametti.
"Le mie gioie. La mia vita. Che bello vedervi, ma è già la prima domenica del mese?"
"Mamma, come stai?"
"Non posso stare meglio, ora che le mie gioie sono qui."
"Ti vedo bene. Ti ho portato un regalo."
"Siete voi il mio più bel regalo." disse la nonna con un gran sorriso.
"Questo piccolo animaletto ti terrà compagnia. Non è bellissimo?"
"Si, si è bellissimo, ma io ho già Fifì." disse lei con aria perplessa e con uno scatto sorprendente, prese tra le braccia un gatto di peluche schiacciato come una sottiletta, con il pelo nero e gli occhi fuori dalle orbite.
"Si lo so mamma, ma Fifì è… Stanco."
"No, no. Fifì non lo accetterebbe mai. Questo gattaccio è un mascalzone, non è vero Fifì? Sei un mascalzone tu?"
"E' un regalo." disse papà nello sconforto.
"Siete voi il mio più bel regalo." disse la nonna con un enorme sorriso.
"Mamma, questo regalo viene dal nostro cuore e vorrei proprio che tu lo accettassi." disse lei con gli occhi scossi dai tic.
Commossa, la nonna li abbracciò entrambi. Si sentirono entrambi in colpa, ma del resto nonna Loredana non aveva molto da vivere e non c'erano altre scelte.
"E come si fa con Fifì? Questo birbante è il Re della casa, non accetterebbe mai un intruso."
Nonna Loredana lo avvicinò Fifì alla creatura aliena e fece soffiare Fifì ferocemente. "Che vi dicevo? Birbante di un Fifì. Sei un birbonaccio di gatto. Facciamo così, tenete voi questa piccola creaturina, sarà come se l'avessi io. Francesco e Laura saranno felicissimi di giocare con questa pallina di peli. Io devo pensare a questo vecchio, scorbutico gattaccio. Buono Fifì, buono! Si, si, sei tu il Re della casa, lo so, lo so."
"Mah è un regalo." ripeté papà.
"Siete voi il mio più bel regalo." esclamò nonna Loredana con un gran sorriso.

6

Con il passare dei giorni la salute della mamma peggiorò fino ad una inevitabile fine ed impazzito di dolore, papà si ritirò nella stanza lasciata libera da nonna Loredana. Laura e Francesco furono affidati ad un tutore e con loro rimase il Mimì.
Non appena raggiunta la maggiore età, i ragazzi cominciarono a trovare insopportabile il canto dell'aliena creatura. Le notti divennero un incubo. Eppure, quella detestabile creatura incapace di provare rancore, doveva pur avere un punto debole.
Prima che le cose precipitassero, arrivò una telefonata da Villa d'Incanto, poiché papà era in fin di vita. Laura e Francesco corsero al capezzale e trovarono il papà sinistramente eccitato.
"L'avete portato con voi, non è vero?"
Laura tirò fuori Mimì dalla borsa, accarezzò la piccola creatura e poi cercò di strozzarla in un momento di ira.
"Non fare così figlia, lascia a me questa tenera creatura. Voglio passare con Mimì queste ultime ore che mi restano. Visto Fifì? Sapete, questo birbante di Fifí non vedeva l'ora di incontrare Mimì. Che ne dite ragazzi? Mi fareste questo regalo?"
"Si, papà." risposero i ragazzi.
"Vorrei tanto che il Mimì fosse mio."
"Allora, dillo papà." disse Laura.
"Io lo voglio per me." disse solennemente.
Mimì tremò, scese dalle braccia di Laura e corse ad accucciarsi in un angolo. "Lo vuoi, vero Fifì? Potrai giocarci quanto vuoi, contento? Quanto vuoi. Quanto vuoi. Quanto vuoi. Quanto vuoi."

7

Papà morì con un gran sorriso sulle labbra e i figli non ebbero mai più a che fare con Mimì. Ancora oggi, Fifí troneggia sul camino del salone principale di Villa d'Incanto.
Se un giorno, mentre tornate dalle vacanze, doveste fermarvi in un posto sconosciuto, ricordate di non accettare regali dagli sconosciuti. Le apparenze spesso ingannano.