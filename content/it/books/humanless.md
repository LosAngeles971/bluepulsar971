---
title: "Humanless. L'algoritmo egoista."
featured_image: '/images/humanless.png'
omit_header_text: true
description: "La mia recensione su 'Humanless, l'algoritmo egoista.'"
type: page
---

# Humanless. L'algoritmo egoista. Un libro di Massimo Chiriatti

La nostra vita è in continua trasformazione e una della maggiori spinte viene dalla tecnologia. Il progresso tecnologico ci influenza radicalmente, con cambiamenti percepiti positivamente ed altri negativamente. Uno degli effetti comunemente ritenuti pericolosi è l'impatto dell'[automazione sul lavoro](https://en.wikipedia.org/wiki/Technological_unemployment), complice a mio avviso una diffusa sfiducia nella politica.

Oggi ad accentuare la paura di una disoccupazione crescente è l'avvento pervasivo dell'intelligenza artificiale e i [timori legati al suo utilizzo](https://www.cser.ac.uk/research/risks-from-artificial-intelligence/) o al potenziale abuso; timori spesso frenati o celati dalla frenesia della vita, [l'analfabetismo funzionale](https://www.infodata.ilsole24ore.com/2019/08/06/analfabeti-funzionali-social-network-la-situazine-italia/?refresh_ce=1) ed il cognitive overflow (o information overflow).

In "Humanless. L'algoritmo egoista", Massimo Chiriatti ci prende per mano, rallenta la nostra corsa e ci mostra quanto sta accadendo intorno a noi. Dalla crescente autonomia della tecnologia guidata dall'intelligenza artificiale, alla nostra dipendenza da essa, ma anche il modo in cui ci affidiamo ad essa. Ma "l'algoritmo egoista" può essere un alleato nel rendere migliore la vita di tutti, purché resti uno strumento messo a punto dall'uomo. Permane infatti la paura di una tecnologia governata dalle mani sbagliate ed il rischio di un futuro distopico (se non lo sia già oggi), dove un profondo divario potrebbe separare una minoranza di privilegiati e "creativi", da una massa costituita da disoccupati e sfruttati.

La lettura di "Humanless. L'algoritmo egoista." stimola la riflessione sulle conseguenze positive e negative della tecnologia sull'essere umano, un testo per me ottimista che fa sperare in una società che tuteli il debole piuttosto che privilegiare il forte, poiché il futuro resta nelle nostre mani. Un libro da consigliare alle nuove generazioni.